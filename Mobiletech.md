# Mobilåret 2016
Vi nærmer oss med stormskritt slutten av 2015. Hva er vel da bedre enn å komme med noen høyst subjektive spådommer/skudd i blinde om året som kommer. Som profesjonell synser er det min glede å kunne dele mine meninger om noen av trendene jeg tror blir viktige i 2016.

## 2016 blir året der
**... smartklokker blir allemannseie!** Neida. Joda. Det er ingen tvil om at smartklokker har vært en av de største snakkisene dette året, men det har foreløpig ikke blitt noen game changer. For meg tilbyr smartklokker fortsatt kun funksjonalitet som er kjekk å ha, og ikke noe som forsvarer den stive prisen. Unntak er Pebble og sportsklokker, da disse er enklere og mer spisset i hva de tilbyr av funksjonalitet. Jeg synes også Googles strategi har feilet, med det at å sjekke notifications på klokka skal være mer akseptert i sosiale settinger. Terskelen for å se på klokka er utrolig lav, og for min del kunne man like godt tatt opp telefonen. Det er like uhøflig ovenfor andre. Men selv om det ikke har tatt av enda, ser jeg flere lyspunkter som lover bra for videre utvikling. Det første er Apple Watch. Man kan si hva man vil om Apple, men de går sjelden inn i et marked uten at de har knalltro på det. De har også den egenskapen at de klarer å engasjere brukere på en helt annen måte enn de andre tilbyderne. Dersom de klarer å overbevise den såkalte "Generation Z", så finnes det helt klart muligheter. Generation Z er forøvrig generasjonen født etter 1995. En ting som kjennetegner deres teknologibruk er at de vil ha informasjon kjapt, og så gå videre. Det blir også spennende å se hva Samsung kommer med. Vil de fortsette med sitt eget operativsystem Tizen, eller satse mer mot Android? Utfordringen for alle blir å kunne tilby noe som brukerne _må_ ha. Det er vanskelig å finne en silver bullet her, men jeg mener killer features ikke kommer ved å tilby samme funksjonalitet som på mobil, levert på en mindre flate. Man må løse et faktisk behov og ikke bare være en "nice-to-have". Det finnes såklart unntak, og smartere mennesker enn meg har nevnt helsesektoren som et potensielt område. Det ligger et stort mulighetsrom i neste del vi skal se på, som omhandler å bruke kontekstuelle data.

**... bruk av kontekstuelle data kommer for fullt.** Bruk av kontekstuelle data er en stor snakkis blant folk som er interessert i kunstig intelligens. Mange bruker det også jevnlig, i form av tjenester som Google Now. Det er flere grunner til at dette vil fortsette å være populært. Vi er tilgjengelige hele tiden, og vi benytter flere digitale tjenester. Det vil si at mye av det vi gjør kan lagres og analyseres. Det vil dermed være behov for personaliserte tjenester som tilbyr informasjon akkurat når du trenger det, og også informasjon du kanskje ikke visste du behøvde. Et flyselskap som også er en bank, kan for eksempel promotore bestilling av ferie når man får lønn. Et postkontor kan ha beacons som detekterer når du kommer inn, for så å registrere hos kundebehandleren at du skal hente en pakke. Det er en spennende utvikling. Bruk av kontekstuelle data i mobile tjenester er viktig å følge med på, og kan være en game changer i året som kommer. 

**... betalingsapper baner vei.** Uttrykket "å vippse" har blitt like stuerent som "askefast" og "finanskrise". I tillegg har andre aktører som MobilePay og mCash gjort seg gjeldende i markedet. Hva blir så det neste steget? Vil det komme API'er der man selv kan sette opp en betalingsløsning basert på mobilbetaling? Denne utviklingen pusher brukere inn i en mer digital hverdag. Disse nye betalingstjenestene bringer med seg nye utfordringer. Å miste telefonen kan innebære at man faktisk mister penger. Kort og godt tror jeg at dersom man benytter seg av betalingsmuligheter på mobil, så må mobilen behandles som et hvilket som helst annet betalingsmiddel. Det vil derfor være viktig å legge til rette for at brukere både kan skru av og på tjenester minst like enkelt som det er å sperre et bankkort. Når banker bruker fingeravtrykk som påloggingsmekanisme, vil dette forsterke inntrykket om at personvern og sikkerhet er viktig. TouchID på iPhone er tross alt bare glorifisert pin-kode, dersom man støtter fallback-mekanisme. Dette siden man vil kunne komme seg videre etter fem feilende påloggingsforsøk med fingeravtrykk, ved å taste pin-koden.

**... behovet for fullstack nativeutviklere viser seg.** Misforstå meg rett, det vil fortsatt være behov for spesialistkompetansen apphus og byråer kan tilby. Disse kan ofte konkurrere på andre premisser og leverer svært gode løsninger. Det jeg sikter mot er at apper nå er et førsteordens medlem av tjenestetilbudet. Og hvorfor skal man ikke da behandle de som det? Det er store fordeler i at en utvikler kan ta eierskap til hele stacken, fra database til webtjenester og appkode. For videreutvikling og forvaltning er dette helt prima, og aktører som kan tilby dette vil få mye spennende å gjøre fremover. Dette innebærer at man må lære seg apputvikling og følger standarder. Selv om for eksempel Android skrives i Java, betyr ikke det at alle Java-utviklere kan lage gode Android-apper.

**... multiplattform vil fortsatt være viktig.** Enten vi snakker om Xamarin, React eller det neste store, tror jeg mulighetene disse tilbyr vil være relevante for prosjekter. Nå som apputvikling modnes begynner man også å se de langsiktige virkningene av tidligere teknologivalg. Man er på den måten bedre rustet til å ta overveide avgjørelser ved oppstart av nye prosjekter, uavhengig av hvilke faktorer man vektlegger. Min foreløpige spådom angående React Native er at 2016 blir året der det enten blir "publish or perish". Per dags dato ville jeg vært forsiktig med å sette igang utvikling av et stort prosjekt med et rammeverk uten full native støtte, der mye av tiden ville gått med på å skrive native moduler.

**... Virtual Reality tar steg.** Spennende nyheter har kommet i 2015, og er på vei i 2016. Både Samsung og Microsoft lanserer enheter, og hvertfall spillbransjen er nå godt i gang med å se bruksområder. Jeg for min del har mest troen på mobile VR-løsninger slik som Samsung Gear VR, og for apputviklere vil det jo være det mest relevante. Det blir spennende å se hva Google kommer med. CardBoard er vel og bra, men når ikke opp til de beste i klassen. Jeg håper noe skjer på den fronten, og at det ikke blir vendor lock-in til en spesifikk produsent. Noe sier meg også at Apple brygger på noe stort. Ryktebørsen skal ha det til at de allerede er igang med å skaffe seg relevant teknologi og patenter. Jeg tror uansett 2016 blir året der man utforsker praktiske anvendelser av VR, og mulige behov, utover det at det er kult å ta berg-og-dal-bane. 


