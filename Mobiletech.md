# Mobilåret 2016
Vi nærmer oss slutten av 2015 med stormskritt. Hva er da bedre enn å komme med noen høyst subjektive spådommer/skudd i blinde om året som kommer? Som profesjonell synser er det min glede å kunne dele mine meninger om noen av trendene jeg tror blir viktige i 2016.

# 2016 blir året der
**... smartklokker blir allemannseie!** 
Neida. Joda. Det er ingen tvil om at smartklokker har vært en av de største snakkisene dette året, men det har foreløpig ikke blitt noen game changer. For meg tilbyr smartklokker fortsatt kun funksjonalitet som er kjekk å ha, uten å forsvare den stive prisen. Unntaket er Pebble og sportsklokker, da disse er enklere og mer spisset i hva de tilbyr av funksjonalitet. Jeg synes også Googles strategi har feilet, med det at å sjekke notifications på klokka skal være mer akseptert i sosiale settinger. Terskelen for å se på klokka er utrolig lav, og for min del kunne man like godt tatt opp telefonen. Det er like uhøflig overfor andre. Men selv om det ikke har tatt av enda, ser jeg flere lyspunkter som lover bra for videre utvikling. Det første er Apple Watch. Man kan si hva man vil om Apple, men de går sjelden inn i et marked uten at de har klokketro (pun intended) på produktet. De har også den egenskapen at de klarer å engasjere brukere på en helt annen måte enn de andre tilbyderne. Dersom de klarer å overbevise den såkalte "Generation Z"-generasjonen, født etter 1995, finnes det helt klart muligheter. En ting som kjennetegner deres teknologibruk er at de vil ha informasjon kjapt, for så å gå videre. Å forstå dette behovet er viktig for å fange brukere fra denne generasjonen. 

 ![](https://bekkopen.blob.core.windows.net/attachments/28fa7e6b-6126-409b-aea1-29a47042aedb)
*Smartklokker. kilde: http://thetechgrub.com/*

Det blir også spennende å se hva Samsung har å komme med. Vil de fortsette med sitt eget operativsystem Tizen, eller satse mer mot Android? Utfordringen for alle blir å kunne tilby noe som brukerne _må_ ha. Det er vanskelig å finne en silver bullet her, men jeg mener killer features ikke kommer ved å tilby samme funksjonalitet som på mobil levert på en mindre flate. Man må løse et faktisk behov og ikke bare være en "nice-to-have". Et potensielt område er helsesektoren, der man kan se på muligheter for å forenkle hverdagen for pasienter. Det ligger også et stort mulighetsrom i neste del vi skal se på, som omhandler bruk av kontekstuelle data.

**... bruk av kontekstuelle data kommer for fullt.** Kontekstuelle data er en stor snakkis blant folk som er interessert i kunstig intelligens. Mange bruker det jevnlig, for eksempel i form av tjenester som Google Now. Det er flere grunner til at dette vil fortsette å være populært. Vi er tilgjengelige hele tiden, og vi benytter flere digitale tjenester. Det vil si at mye av det vi gjør kan lagres og analyseres. Det vil dermed være behov for personaliserte tjenester som tilbyr informasjon akkurat når du trenger det, også informasjon du kanskje ikke visste du hadde behov for. Et flyselskap som også er en bank, kan promotere bestilling av ferie når man får lønn. Et postkontor kan ha beacons som detekterer når du kommer inn, for så å registrere hos kundebehandleren at du skal hente en pakke. Bruk av kontekstuelle data i mobile tjenester er en spennende utvikling det er viktig å følge med på, og det kan bli en game changer i året som kommer. 

 ![](https://bekkopen.blob.core.windows.net/attachments/38492cff-8f72-46fd-999b-528e2aed794b)
*Google Now med kontekstuell informasjon. kilde: http://www.droidlessons.com/*

**... betalingsapper baner vei.** Uttrykket "å vippse" har blitt like stuerent som "askefast" og "finanskrise". Hva blir så det neste steget? Vil det komme API'er der man selv kan sette opp en betalingsløsning basert på mobilbetaling? For å få en ekstra dimensjon er dette en naturlig vei å gå, ihvertfall hvis man vil distansere seg fra internasjonale løsninger som Apple Pay. Norske betalingstjenester har den lokale tilhørigheten, og nå fremover vil det handle om hvordan de kan passe inn i dagens og fremtidens apper. Nye betalingstjenester bringer også med seg nye utfordringer. Å miste telefonen kan nå innebære at man faktisk mister penger. Kort og godt må mobilen behandles som et hvilket som helst annet betalingsmiddel. Det vil derfor være viktig å legge til rette for at brukere både kan skru av og på tjenester minst like enkelt som det er å sperre et bankkort. 


**... behovet for fullstack nativeutviklere viser seg.** Misforstå meg rett, det vil fortsatt være behov for spesialistkompetansen apphus og byråer har å tilby. Disse kan ofte konkurrere på andre premisser og leverer svært gode løsninger. Det jeg sikter mot er at apper nå er et førsteordens medlem av tjenestetilbudet, og kanskje også det viktigste. Hvorfor skal man ikke da behandle de som det? Det er store fordeler i at en utvikler kan ta eierskap til hele stacken, fra database til webtjenester og appkode. Det gjør oss også i bedre stand til å ta teknologiavgjørelser, hvor valget om man skal gå for native- eller hybridutvikling er et eksempel. For videreutvikling og forvaltning er slik bred kompetanse helt prima, og aktører som kan tilby dette vil få mye spennende å gjøre fremover. Dette innebærer at man må lære seg apputvikling og følger standarder. Selv om Android skrives i Java, betyr ikke det at alle Java-utviklere kan lage gode Android-apper.

**... Virtual Reality tar steg.** Spennende nyheter har kommet i 2015, og er på vei i 2016. Både Samsung og Microsoft lanserer enheter, og hvertfall spillbransjen er nå godt i gang med å se bruksområder. Jeg for min del har mest troen på mobile VR-løsninger slik som Samsung Gear VR, kontra løsninger som krever en stasjonær enhet. Det blir spennende å se hva Google kommer med. Google sitt CardBoard er vel og bra, men når ikke opp til de beste i klassen. Jeg håper noe skjer på den fronten, og at det ikke blir vendor lock-in til en spesifikk produsent. Med vendor lock-in menes at hardware og software ikke er frikoblet, og at aktører tilbyr fulle løsninger. Dette er en veldig interessant diskusjon. Vendor lock-in har en tendens til å ødelegge for innovasjon, kontra å motivere for kjøp. Per dags dato er Samsung Gear VR er godt eksempel, da man må ha en Samsung-telefon for å kunne bruke brillene. En ting er å ha begrensning på hvilket operativsystem man må ha, men så å begrense innenfor sitt eget økosystem er en uting.

 ![](https://bekkopen.blob.core.windows.net/attachments/bc713135-2c7b-4cce-b565-e76268bd68e8)
*Samsung Gear VR lar deg fange sommerfugler. kilde: http://www.samsung.com/*

Noe sier meg ellers at også Apple brygger på noe stort innenfor dette området. Ryktebørsen skal ha det til at de allerede er igang med å skaffe seg relevant teknologi og patenter. Her blir det spennende å se den videre utviklingen.

 Uansett, så vil 2016 bli året der mannen i gata får utforske praktiske anvendelser av VR. Det vil komme flere enheter på markedet, og mulige behov vil bli identifisert.

